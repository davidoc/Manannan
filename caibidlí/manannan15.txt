An tÉalóḋ

D’ḟéaċ an triúr ar a ċéile, agus ba léir dóiḃ an
smaoineaṁ céadna i n-aigne gaċ duine aca.
“Caiṫfimíd éalóḋ uaiḋ,” a duḃairt a súile le n-a ċéile.
Ní duḃairt a mbéal aon ḟocal, áṁṫaċ.

Aċ conus éalóḋ. B’ṡin í an ċeist. Ḃí ḟios aca an
t-eiteallán a ḃeiṫ san árus ṁór ar ċúl na saoṫarlainne,
aċ ní baoġal go leigfí ḋóiḃ dul i n-aice an áruis sin.
Agus dá leigtí féin, ḃí ḟios aca nárḃ aon ċaḃair
dóiḃ san. Ní éiriġeann eiteallán de’n talaṁ lom
díreaċ, fé mar a éiriġeann éan. Ní mór dó gearr-ċúrsa
a ḋéanaṁ ar an dtalaṁ réiḋ sul ar féidir dó éirġe ós
cionn talṁan. Agus d’aiṁḋeoin a éadtruime a ḃí gaċ
aon niḋ ar Ṁanannán, ḃí ḟios aca go raġaḋ d’á ndíċeall
an t-eiteallán a iomċar ar a nguailne ċoṁ fada leis na
páirceanna fairsinge ar an dtaoḃ amuiġ de’n ċaṫair.
Ṫuigeadar gurab é a leas gan aon ṗioc d’á n-aigne a
noċtaḋ, agus a leigint orṫa go raḃadar ag géilleaḋ
do ṫoil an Árd-Ṁáiġistir.

“Maran áil leis an Árd-Ṁáiġistir sinn a leigint
aḃaile,” arsa Máirtín, “níl le déanaṁ aċ an scéal a
ṫógaint i bpáirt maiṫeasa agus an ċuid is fearr a ḋéanaṁ
de.”

“Táim ar aon ḟocal leat sa ṁéid sin,” arsa an
réaltóir.

[l.179]: #

“Mise leis,” arsa Seán.

B’ait le Brian iad a ġéilleaḋ ċoṁ bog san, aċ ní
raiḃ aon aṁras ag Ámón orṫa.

“Is áṫas liom é sin a ċlos,” ar seisean. “Dá
gcuireaḋ siḃ i gcoinniḃ an Árd-Ṁáiġistir sé rud a
ḋéanfaḋ sé liḃ ná ḃúr dtoil a ċur ar neaṁ-ḃrí, agus
d’ḟágfaḋ san siḃ ar ṡliġe ná féadfaḋ siḃ dul aḃaile
ċoiḋċe. Mairg do’n té a ċuireann i gcoinniḃ tola an
Árd-Ṁáiġistir nó a ḃriseann a ḋliġe. Dob ḟearr do’n
duine sin ná tiocfaḋ sé riaṁ ar an saoġal. Aċ má
ḃíonn siḃ-se dílis dó, agus má ḋeineann siḃ rud air,
ní baoġal daoiḃ é.”

“Cad ab áil leis sinn a ḋéanaṁ ? ” arsa Máirtín.

“Ba ṁaiṫ leis siḃ a ḋéanaṁ a lán eile róbot dó,
ionnas go ḃféadfaiḋ sé taḃairt fé n-a naiṁde ar an
dtaoḃ ṫall de sna cnuic, ċun go mbeiḋ sé féin ina
Árd-Ṁáiġistir ar an dtír ar fad.”

“Cuireann san i gcuiṁne ḋom,” arsa Máirtín,
“go ḃfuil an róbot as órdú ó indé. Caiṫfead é do
ḋeisiú sul ar féidir dom aon niḋ eile a ḋéanaṁ.”

“Tógfaiḋ sé tamall maiṫ é do ḋeisiú,” arsa an
réaltóir.

Ṫuig sé féin agus Máirtín aigne a ċéile go breáġ,
aċ níor leigeadar aon niḋ orṫa. Ṫuigeadar, leis, gur
ṁaiṫ an ḃail orṫa ná raiḃ an tÁrd-Ṁáiġistír ann an

[l.180]: #
uair sin, mar go mbeaḋ ḟios aige an rud a ḃí ar aigne
aca a ḋéanaṁ, agus go gcuirfeaḋ sé cosc leo. Aċ ní
raiḃ aon aṁras ag Ámón orṫa.

Siúd leo ṫar n-ais ċun na caṫraċ agus isteaċ sa
tsaoṫarlainn. Ḃí an róbot annsúd rómpa agus é san
órdú ċéadna inar ḟágadar e indé roimis sin.

“Fágfaiḋ mé annso siḃ,” arsa Ámón. “Ċífimíd
a ċéile ar ball.”

“Ní ḃeinn ró-ḋeiṁniġṫeaċ de sin, dá mbeinn id’ ċás,”
arsa Seán, aċ is fé n-a ḟiacla aduḃairt sé é agus ní
ċuala aon duine é. Do ċuiṁniġ an réaltóir ar Nící.

“A Nící, a ḃuaċaill,” ar seisean leis. “Riṫ leat
ṫar n-ais ċun an tiġe agus faiġ an ċasóg a ḃí ar Ṁáirtín
indé. Tá gléas i bpóca na casóige sin a ḋeiseoċaiḋ an
róbot dúinn.”

“Raġad-sa i n-éinḟeaċt leis,” arsa Brian.

“Ná téire,” arsa an réaltóir. “Beiḋ obair le
déanaṁ annso agat-sa.”

“Ná bí i ḃfad, a Nící,” arsa Brian, agus as go
bráṫ leis an ngarsún eile ar cos i n-áirde.

“Bíḋiḋ istiġ ann,” arsa Máirtín.

Isteaċ leo agus do ḋún Máirtín an ċoṁla ina
ndiaiḋ. Suas sa tógaċán leo; do ċas Máirtín an scuṫaire
agus do ċrom an róbot ar ṡiuḃal. Do leaṫ an dá ṡúil
ar Ḃrian.

[l.181]: #

“Cá raġam ? ” ar seisean.

“Fan go ḃfeicir, a ḃuaċaill,” arsa Seán, “fan
go ḃfeicir.”

Níor ḋein an róbot aċ cúpla coiscéim a ċur de
agus do stad ar aġaiḋ an tiġe ina raiḃ an t-eiteallán.
Do ċas Máirtín ceann de sna scuṫairí, rug Luġ ar
ḋíon an tiġe ina láiṁ agus do réab as a ċéile é.

“Mo ġraiḋn é Luġ Láṁ-ḟada,” arsa Seán. “Níor
ṫeip riaṁ air i n-am an riaċtanais.”

Do ċas Máirtín scuṫaire eile; do ċrom an róbot
síos, do rug ar an eiteallán agus d’árduiġ leis ina
láiṁ é, aṁail is ná beaḋ ann aċ bréagán leinḃ. Ar
aġaiḋ leis annsan, é ag siuḃal roimis amaċ as an gcaṫair,
agus faid ṁór ins gaċ coiscéim d’á dtugaḋ sé. D’ḟéaċ
Brian siar agus ċonnaic scata saiġdiúir ag riṫ ina ndiaid.
Ċuala sé a ngárṫa agus a gcuid liúiriġe go ceann tamaill,
aċ níorḃ ḟada go ndeaġadar as raon éisteaċta. Stad
ní ḋeárnadar go dtí go dtángadar go páirc réiḋ ḟairsing
tamall maiṫ ó’n gcaṫair.

“Déanfaiḋ an áit seo an gnó go háluinn,” arsa
Seán, agus do leag an róbot an t-eiteallán anuas ar an
dtalaṁ. Ṫúirling an ceaṫrar agus ċruinniġeadar ina
ṫimċeall.

“Mara ḃfuil an stóras bíḋ agus aeir ann, tá deire
linn,” arsa Máirtín, agus do ċrom sé ar ċuardaċ.

[l.182]: #

“Má tá aon niḋ as órdú ann tá ár bport seinnte,”
arsa Seán, agus do ċrom sé ar an eiteallán a inḟiúċaḋ
go cúramaċ.

“Ní haṁlaiḋ atáimíd ag dul aḃaile, a ḋaid,” arsa
Brian.

“Má tá gaċ aon niḋ i gceart beimíd sa ḃaile fé
ċeann míosa,” arsa an t-aṫair.

“Aċ-aċ-Nící,” arsa Brian, agus ḃí snagaḋ ina
ġlór leis an dtoċt a ṫáinig air. “Do ġeallas do Nící
go dtiocfaḋ sé linn nuair a ḃeimís ag dul aḃaile.’

“Is fearr a ḃeiḋ sé annso i dteannta a ṁuintire
féin” arsa an réaltóir. “Ḃeaḋ uaigneas air i nÉirinn
i measc stróinséir ná beaḋ aon tuiscint aca ḋó.”

” Aċ-aċ-ceapfaiḋ an tÁrd-Ṁáiġistir go raiḃ ḟios
aige sinn a ḃeiṫ ag éalóḋ uaiḋ, agus déanfaiḋ sé
díoġaltas d’agairt air fé mar a ḋein sé ar na daoine
eile úd.” Agus ḃí iia deora le n-a ṡúile ag Brian agus
é ag ráḋ na cainte.

“Ní baoġal dó,” arsa an réaltóir. “Ní ḃeiḋ aon
ṗioc d’á ṁilleán ag éinne air. Taḃarfaiḋ Ámón aire ḋó.”

“Tá an t-eiteallán ceart go leor, idir roicéid is
uile,” arsa Seán.

“Agus tá an stóras bíḋ agus aeir annso díreaċ
mar a ḟágamar iad,” arsa Máirtín.

[l.183]: #

“Ḃfuil dóṫain míosa d’aer agus d’uisce againn ? ”
arsa an réaltóir. “Sin iad an dá rud is táḃaċtaiġe.”

“Tá dóṫain ḋá ṁí de gaċ aon niḋ againn,’ arsa
Máirtín.

“Bímís istiġ ann, má’s eaḋ, i n-ainm Dé.”

“Cad a ḋéanfaimíd le Luġ?” arsa Brian.

“Fágfaimíd annso é. Bíoḋ sé ag an Árd-Ṁáiġistir
mar ċuiṁneaṁ orainn,” arsa Seán agus é ag gáiriḋe.

Isteaċ leis an gceaṫrar aca san eiteallán. Do
ġluais na roṫaí fan na talṁan ar feaḋ cúpla nóimeat,
agus annsan d’éiriġ an t-eiteallán san aer ċoṁ héadtrom
seolta le fáinleóig. Do scaoil Seán na roicéid agus
níorḃ ḟada go raiḃ gaḃṫa aca tríd an mbrat geasa a
ḟoluiġeann Manannán ó ṡúile an ċine daonna. Do
scuir Seán na hinnill annsan, agus do leig do’n eiteallán
gluaiseaċt roimis tríd an spás fairsing folaṁ atá idir
na pláinéidí.

“Seaḋ, a ṁic ó,” arsa Seán le Brian, “cad deirir
leat féin anois? Ḃfuil áṫas ort ḃeiṫ ag filleaḋ
’aḃaile?”

“Ḃeaḋ áṫas orm ḃeiṫ ag filleaḋ dá mbeaḋ Nící i
n-éinḟeaċt liom.”

“Tá Nící níos fearr as san áit is dual agus is
dúṫċas dó ó n-a ṡeaċt sinnsir roimis. Dá dtagaḋ se
linne ḃeaḋ air dul ar scoil i n-éinḟeaċt leat-sa mí ó’n
Luan so ċuġainn. Cuiṁniġ air sin, a ṁic ó.”

[l.184]: #

“Náċ agam-sa a ḃeiḋ na scéalta do sna garsúin ar
scoil,” arsa Brian, agus dá ṁéid uaigneas a ḃí air i
ndiaiḋ Nící níor ḟéad sé gan gáire a ḋéanaṁ agus é ag
cuiṁneaṁ ar na garsúin scoile.

“Ní ċreidfiḋ siad focal uait,” arsa Seán.

“Creidfiḋ siad mé nuair a ṫeasbáinfead-sa ḋóiḃ
na seoda atá tugṫa agam liom ó Ṁanannán,” agus do
ṫarraing Brian dornán seod as a ṗóca.

Do ḃuail Seán lám ar a ṗóca féin agus do ṗreab ina
ṡeasaṁ.

“Na seoda!” ar seisean. “Coṁ cinnte agus tá
earball ar asal d’ḟágas na seoda i bpóca mo ċasóige
eile.”

Ċuarduiġ sé gaċ póca air, aċ má ċuarduiġ ní raiḃ
na seoda i n-aon ṗóca aca.

“Féaċ,” ar seisean. “Níl aon amadán i nÉirinn
is mó ná mé. Níl, ná ins na pláineidí uile go léir, idir
so-ḟeicse agus do-ḟeicse ḋíoḃ, pleiḋce amadáin is mó
ná Seán Ó Maolċaṫa. Fuascailt ríoġ de ṡeoda agam
agus mé d’á ḃfágaint im’ ḋiaiḋ i bpóca mo ċasóige eile!”

Agus is é a ḃí go leaṁ de féin agus go díombáideaċ
croiḋe-ḃriste. Leag an réaltóir láṁ ar a ġualainn.

“Ná bíoḋ ceist ort, a Ṡeáin,” ar seisean. “Tá
dóṫain beirte agam-sa.”

“Mise is mó a fuair de ṡeoda ó’n Árd-Ṁáigistir,”

[l.185]: #
arsa Máirtín. “Taḃarfad a leaṫ ḋuit nuair a ḃainfimíd
amaċ Éire.”

“Deinimís a ḃfuil againn a roinnt go coṁṫrom
ar an dtriúr againn,” arsa an réaltóir.

Agus is mar sin a ḋeineadar é.

* * * * * * * * *

Mí ina ḋiaiḋ san ċonnaic na hoibriḋṫe san aer-ṗort
i mBaile Uí Ċoileáin an t-eiteallán ag ísliú ar an mbán
ċúċa agus an triúr fear agus an garsún ag túirling de.
Riṫ duine aca anall ċúċa.

“Fáilte roṁaiḃ ṫar n-ais,” ar seisean. “Ḃí
imṡníoṁ ag teaċt orainn nuair ná fuarṫas scéal ná
duain uaiḃ ó ṡoin. Aċ is léir dom gur ḃain siḃ amaċ
an Mol Ṫuaiḋ gan aon óspairt, bail ó Ḋia oraiḃ.”

D’ḟéaċ an triúr fear ar a ċéile agus ḋeineadar
gáire.

“Ní ċreidfiḋ sé seo go bráṫ náċ ag an Mol Ṫuaiḋ
a ḃíomar,” arsa Séan. “Truaġ ná féadfaimís Luġ
Láṁ-ḟada a ṫaḃairt aḃaile linn. Cad iad an dá ṡúil a
ṫiocfaḋ dom’ ḋuine dá ḃfeiceaḋ sé é ag túirling de’n
eiteallán i n-éinḟeaċt linn.”

Ḃí gaċ aon léim ag Brian ar an dtalaṁ féaċaint
cad é an ḟaid a ḟéadfaḋ sé dul.

[l.186]: #

“Ní féidir dom léim reaṫa a ċaiṫeaṁ san áit seo
i n-aon ċor,” ar seisean. “Moṫuiġim mé féin ċoṁ trom
le cloiċ. Aċ mar sin féin,” ar seisean, “is fearr d’áit
é ná tír na gCráiḋmí.”

“A ḃuiḋe le Dia sinn a ḃeiṫ tagaiṫe ṫar n-ais slán,”
arsa Máirtín.

“A ḃuiḋe le Dia sinn a ḃeiṫ i dtír ná fuil Árd-
Ṁáiġistir ná Deaċtóir uirṫe,” arsa an réaltóir. “Is
measa iad-san ná na Cráiḋmí féin.”
