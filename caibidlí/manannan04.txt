
[l.44]: #

# Manannán

“Táimíd ann,” arsa an réaltóir, agus do leig sé
osna cléiḃ.

“Is fearra ḋúinn na cealltair ġeasa a ċur orainn
sul a ḃfágaimíd an cábán,” arsa Máirtín, “ar eagla aon
niḋ a ḃeiṫ san aer ná beaḋ oireaṁnaċ dúinn.”

“Raġad sa tseans leis,” arsa an réaltóir agus do
ṫúirling sé de’n eiteallán.

Ní túisce ar an dtalaṁ é ná ṫarraing sé anál ḟada.

“Níl aon loċt ar aer na háite, pé scéal é,” ar
seisean.

Ṫáinig an ḃeirt eile anuas go mall, mar ḃíodar
crapuiṫe tar éis an aga a ḃí caiṫte aca i gcábán an
eitealláin. Ṫug Brian léim as a ċaḃail ċun teaċt anuas,
aċ i n-ionad léimt anuas ar an mbán is aṁlaiḋ a ġluais
sé fan na talṁan ċom héadtrom seolta le héinín ag
eitilt. Ċuir sé liúġ as le hiongnaḋ agus le háṫas.

“Féaċ orm, a ḋaid,” ar seisean. “Táim ag eitilt.”

Leis sin ṫáinig sé anuas go héadtrom ar an bpáirc
tamall beag ó’n eiteallán. Ḃí an triúr eile ag gáiriḋe.

“Ní hag eitilt a ḃís, a ṁic,” arsa an t-aṫair,” aċ
ag léimt.”

[l.45]: #

“Ní ḟeadfainn léim ċoṁ fada san a ċaiṫeaṁ,” arsa
Brian. “Féaċ a ḟaid uaiḃ atáim.”

“Is luġa an ṗláineid seo ná an doṁan so againne
agus d’á ḃrí sin is luġa an tarraing atá aige ar niḋte.
Mar sin is éadtruime sinne annso ná mar a ḃíomar ar
an ndoṁan. Agus sin é an fáṫ go ḃféadann tú léim
ċoṁ fada san a ċaiṫeaṁ.”

“An mar sin é?” arsa an garsún go díombáiḋeaċ.
“Ċeapas gur ag eitilt a ḃíos. Cad a ḋéanfaimíd
anois?” ar seisean.

“Sé ċéad rud atá le déanaṁ agat-sa, a ṁic ó, ná
tú féin a niġe sa tsruṫán san ṫall. Níor niġis tú féin
le mí.”

“Ní ró-ṡlaċtṁar atá aon duine againn,” arsa
Seán. “Ní ḋéanfaiḋ sé aon díoġḃáil dúinn sinn féin
a ṫomaḋ i n-uisce an tsruṫáin.”

“Is fearra ḋúinn malairt éadaiġ a ċur orainn
féin, leis,” arsa Máirtín, “ar eagla go gceapfaḋ muintear 
na háite seo gur dream barbruiṫe salaċ sinn.”

Fuaireadar a gcuid bagáiste as an gcábán agus
anonn leo ċun an tsruṫáin.

“Tá tart orm-sa,” arsa Brian agus do ċrom sé
síos ċun deoċ d’ól.

“Go réiḋ, a ġarsúin,” arsa Máirtín, “go ndéanfad
an t-uisce a ṫástáil ar eagla aon ċeimiciḋeaċt a ḃeiṫ
ann a ḋéanfaḋ díoġḃáil dúinn.”

[l.46]: #

“Fíor-uisce é,” ar seisean i gceann tamaillín.
“Ólaiḋ ḃúr ndóṫain de.”

Do luiġeadar go léir ar ḃruaċ an tsruṫáin agus
d’óladar a ndóṫain de’n uisce. Dob ḟuaire é go mór
ná aon uisce d’ár ḃlais Brian riaṁ. Ḃaineadar díoḃ
annsan agus do ṡnáṁadar sa tsruṫán. Nuair a ḃí sé
niġte glan do riṫ Brian síos suas ar fuaid na páirce,
agus gaċ aon léim á caiṫeaṁ aige fan na talṁan agus
i n-áirde san aer.

“Níl fear ar doṁan a léimfeaḋ ċoṁ hard san,”
ar seisean. “Níl duine ar biṫ a raġaḋ ċoṁ fada san
sa léim reaṫa,” ar seisean, ar ball beag, agus a ċroiḋe
lán d’áṫas agus d’aoiḃneas.

“Is fearra ḋúinn an t-eiteallán a ċur i ḃfolaċ fé
sna crannaiḃ annsan ṫall,” arsa Máirtín, “go dtí go
gcuirfimíd aiṫne ar ṁuintir na háiṫe. B’ḟéidir náċ
aon deaġ-ḟuadar a ḃeaḋ fúṫa agus go mbeaḋ orainn
glanaḋ linn as an áit go tapaiḋ.”

“Is maiṫ an cuiṁneaṁ é sin,” arsa Seán.

Eiteallán mór a ḃí ann, aċ ṫoisc a éaḋtruime a ḃí
gaċ éinní ar Ṁanannán, d’éiriġ leis an dtriúr aca é
ḋ’árdaċ leo ar a nguailne agus é ċur i ḃfoláċ fé scáṫ
na gcrann. Crainn ṁóra ab eaḋ iad de ṡaġas ná
feictear ar an saoġal so, agus duilleaḃAr tiuġ ioldaṫaċ
orṫa.

Ḃí Brian ag féaċaint orṫa ag árdaċ an eitealláin

[l.47]: #
leo, agus a ḃéal ar leaṫaḋ aige le hiongnaḋ agus le
halltaċt.

“An aṁlaiḋ ná fuil aon ṁeáḋċan san eiteallán?”
ar seisean.

“Ní mór é,” arsa Seán.

“Is iongantaċ an áit é,” arsa an garsún.

“Ċífir iongantaisí is mó ná san sul a mbeir puinn
níos sine,” arsa an réaltóir. “Téanaiġ oraiḃ,” ar
seisean leis an mbeirt eile. “Tugaimís aġaiḋ ar an
gcaṫair.”

Ḃí an ċaṫair breis is míle uaṫa, aċ toisc a éadtruime
a ḃíodar, níor ḃain sé cúig nóimit díoḃ teaċt coṁgaraċ di.
Ḃí brat de ḃláṫanna cuṁarṫa fé n-a gcosaiḃ agús gaċ
aon daṫ fé’n spéir orṫa, agus anois is arís ċídís éin
ġeala ioldaṫaċa ag sceinnt isteaċ is amaċ tré ġéagaiḃ
na gcrann. Ḃí Brian ag riṫ rómpa amaċ agus gaċ aon
ṗoc-léim á caiṫeaṁ aige le háṫas agus le héadtruime
cuirp. Baineaḋ leagaḋ as go hobann. Tógaḋ leis
agus do síneaḋ ar ṡlait a ḋroma é. D’éiriġ sé go
tapaiḋ agus d’ḟéaċ ar an dtalaṁ agus árd-iongnaḋ
air. Ḃí an triúr eile tagaiṫe suas ċuige fé’n dtráṫ san.

“Ḃfuilir gortuiġṫe, a ṁic?” arsa an réaltóir leis.

“Nílim gortuiġṫe i n-aon ċor, aċ ní ḟeadar ó ṫalaṁ
an doṁain cad a leag ṁé.”

“Rud éigin a ḃain barra-ṫuisle asat, is dóċa,”
arsa Seán.

[l.48]: #

“Níl éinní annso a ḃainfeaḋ barra-ṫuisle asam,”
arsa Brian. “Is aṁlaiḋ a ċriṫ an fód fém’ ċosaiḃ
agus do ċaiṫ sé siar ar ḟleasc mo ḋroma mé.”

“Is ait é sin,” arsa Seán, agus ṫug sé coiscéim
ċun tosaiġ. Ní túisce ḋein ná tógaḋ leis agus caiṫeaḋ
siar ar ċúl a ċinn ar an dtalaṁ é. Ḃí sé ar a bonnaiḃ
arís ar an bpuinnte.

“Tá an ceart ag an ngarsún,” ar seisean agus é
ag cuimilt láiṁe de ċúl a ċinn. “Tá rud éigin ait sa
talaṁ.”

Ḃain an ḃeirt eile triail as, aċ ní túisce a ċuiridís
a gcosa ṫar an áit ina raḃadar ná caiṫtí siar ar ċúl
a gcinn iad.

“Bead-sa suas leis,” arsa Seán i gceann tamaill,
“pé niḋ é.”

Do ċúluiġ sé siar uaṫa agus ṫug léim ruṫaiġ fé’n
áit. Do ġluais sé tríd an aer go breáġ éadtrom seolta
go dtí go dtáinig sé ós cionn na háite mar leagaḋ ċeana é.
Leis sin do baineaḋ stad as, do caiṫeaḋ siar é agus do
ṫuit sé anuas de ṫurraic. Ba ḋóiġ le Brian gurḃ
aṁlaiḋ a rug faṫaċ mór do-ḟeicse air agus gur ṫeilg sé
siar é, fé mar a ċaiṫfeaḋ garsún liatróid uaiḋ. D’éiriġ
Seán agus d’ḟéaċ suas san aer agus síos ċun na talṁan.

“Sin é an niḋ is iongantaiġe d’á ḃfeaca riaṁ,” ar
seisean. “Ṁoṫuiġeas mar a ḃeaḋ coṁaċt éigin ag

[l.49]: #
bualaḋ im’ ċoinniḃ agus am’ ṫeilgean siar le fórsa. Mara
mbeaḋ a éadtruime atáim, gortóċṫaí mé.”

“Is léir ná fuil aon dul ṫairis an áit seo againn,”
arsa Máirtín.

“Tá bóṫar annsan ṫíos,” arsa Brian.

“Tugaimís aġaiḋ ar an mbóṫar,” arsa an réaltóir.
“B’ḟéidir ná fuil cead ag daoine dul coṁgaraċ do’n
ċaṫair tré sna páirceanna.”

Ní raiḃ claiḋe ná sconnsa ar ṫaoḃ an ḃóṫair, ná ní
de ċloċa cruaḋa a ḃí sé déanta, aċ de ṡubstaint ḃog ar
nós ruibéir. 

“Is breáġ an bóṫar é seo,” arsa Seán. “Ṫá sé
ċoṁ bog le brat úrláir. Ní ṫiocfaḋ tuirse ar ḋuine dá
mbeaḋ sé ag siuḃal air go deo.”

“Tá daoine ċuġainn ar an mbóṫar,” arsa Máirtín.

“Is suaraċ ṁion an sórd daoine iad,” arsa Brian.

“Leanḃaí iad, is dóiġ liom,” arsa an réaltóir.

Ḃí an ceart aige. Ḋáréag éigin leanḃ a ḃí ann.
Ḃí éadaiġe geala orṫa agus gan brat ná falaing ar aon
duine aca. Do ċasadar isteaċ sa ṗáirc ar leaṫ-taoiḃ
an ḃóṫair agus do ċromadar ar ṡúgraḋ ḋóiḃ féin. Iad
ag béiciġ agus ag liúraiġ ċun a ċéile mar a ḃeaḋ leanḃaí
saoġalta. Do stad an ceaṫrar ċun éisteaċt leo. Ḃí
glórṫa binne caola aca aċ toisc a éadtruime a ḃí an

[l.50]: #
t-aer d’ḟéadfaidís gaċ aon niḋ a ċloisint go soiléir.
ma ċualadar, níor ṫuigeadar.

“Ní haon teanga saoġalta í sin atá aca,” arsa
Mairtín i gceann tamaill.

“Raġad-sa anonn ċúċa,” arsa Brian, “agus déanfad
coṁarṫaí leo agus b’ḟéidir go dtuigfidís mé.”

“Tá go maiṫ, a ṁic,” arsa an réaltóir.

Ar aġaiḋ le Brian i dtreo na leanḃaí, aċ ní raiḃ an
tarna coiscéim tugṫa aige nuair do síneaḋ siar i lár an
ḃóṫair é díreaċ mar do síneaḋ sa ṗáirc é. Ḋein sé an
tarna hiarraċt ar ḋul ar aġaiḋ agus an tríoṁaḋ
hiarraċt agus an ċeaṫrú hiarraċt, aċ do leagaḋ arís is arís
eile é, go dtí go raiḃ sé cráiḋte brúiġte bascaiṫe. Do
ċruinniġ na leanḃaí le ċéile tamall uaiḋ agus iad ag
scigireaċt ġáiriḋe fé, díreaċ mar a ḃeaḋ scata de
leanḃaí saoġalta ag gáiriḋe fé ċleasuiḋe, lá aonaiġ.

D’éiriġ Brian de’n talaṁ tar éis an ċúigiú leagaḋ
a ḃaint as, agus ṫug aġaiḋ orṫa go feargaċ. Ḃí garsún
d’á aoirde féin orṫa, agus is leis sin a laḃair sé.

“Mara stadann tú de’n scigireaċt san, a ṗleiḋce
amadáin,” ar seisean, “brisfiḋ mé do ṗus.”

Níor ḋein an garsún eile aċ scairt ṁór ġáiriḋe
ċur as.

“Troid atá uait,” arsa Brian, agus do ċrom ar a
ċasóig a ḃaint de. Rug a aṫair ar ġualainn air.

[l.51]: #

“Go réiḋ, a ṁic ó,” ar seisean. “Ní ṫeastuiġeann
uainn droċ-aigne na ndaoine a ṫarraing orainn. Agus
ar aon ċuma ní le droċ-ṁúineaḋ ná le dailtíneaċt atá
siad so ag gáiriḋe fút aċ le sult agus le haoiḃneas.”

“Déanfad-sa coṁarṫaí leo, féaċaint an dtuigfidís
mé,” arsa Seán, agus do ḋruid sé ina dtreo. Do
ḋruideadar san siar uaiḋ go haṁrasaċ fé ṁar a
ḋruidfeaḋ leanḃaí saoġalta siar ó stróinséir a raġaḋ
ró-ċoṁgaraċ dóiḃ. Do lean Seán iad aċ má lean níorḃ
ḟada go ḃfuair sé é féin sínte ar ḟleasc a ḋroma i lár
an ḃóṫair.

“Tá an donas air, mar áit,” ar seisean go míċéadṫaċ.

Fuair na leanḃaí ana-ṡult san obair. Ḃíodar ag
tuitim ar a gcosaiḃ le greann is le gáiriḋe, agus d’á
ṁéid fearg a ḃí ar Ḃrian ċúċa is eaḋ is mó a ḃíodar ag
scairteaḋ.

Do leig Seán scread orṫa.

“Éistiḋ,” ar seisean.

Do stad an gáire nuair a ċualadar an glór árd
agus d’ḟéaċadar air. Do laḃair Seán go breáġ mall
soiléir.

“Féaċaiḋ,” ar seisean. “Ṫángamar anuas ó’n
spéir,” agus do ṡín sé a ṁéar ċun na spéire, “i
n-eiteallán.” Ḋein sé coṁarṫaí le n-a ḋá láiṁ agus
do ċuir crónán as a ḃéal agus é ad iarraiḋ aiṫrise a

[l.52]: #
ḋéanaṁ ar ḋordan an eitealláin. Níor ḋein na leanḃaí
aċ a méireanna féin a ṡíneaḋ ċun na spéire agus crónán
bog binn a ċur asta mar a ḋéanfaḋ saiṫe beaċ. D’ḟéaċadar
ar Ṡeán annsan agus do ġáireadar leis, i leiṫ is
go mbeidís á iarraiḋ air cleas eile a ḋéanaṁ dóiḃ.
B’éigean dó éirġe as an iarraċt ar a scéal a ċur i dtuiscint
doiḃ.

“Ní haon tairḃe ḃeiṫ leo,” ar ṡeisean. “Ceapann
siad ná fuil ionnam aċ cleasuiḋe atá ag déanaṁ grinn
dóiḃ.”

“Ní haon ċaḃair dúinn ḃeiṫ ad iarraiḋ dul isteaċ
sa ċaṫair seo aċ oiread,” arsa Máirtín. “Caiṫfimíd
dul i n-áit éigin eile.”

“Fanaiḋ nóimeat,” arsa an réaltóir. “Tá fear
ċuġainn ar an mbóṫar.”
